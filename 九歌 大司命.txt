广开兮天门，纷吾乘兮玄云。
令飘风兮先驱，使涷雨兮洒尘。

君迴翔兮㠯下，踰空桑兮从女。

纷总总兮九州，何寿夭兮在予。
高飞兮安翔，乘清气兮御阴阳。

吾与君兮齐速，导帝之兮九坑。

灵衣兮被被，玉佩兮陆离。
壹阴兮壹阳，众莫知兮余所为。

折疏麻兮瑶华，将以遗兮离居。
老冉冉兮既极，不寖近兮愈疏。
乘龙兮辚辚，高驼兮冲天。
结桂枝兮延竚，羌愈思兮愁人？
愁人兮奈何？愿若今兮无亏。
固人命兮有当，孰离合兮可为？
